{"book":"michaeae","chapters":{"1":{"verses":{"1":"Verbum Domini, quod factum est ad Michaeam Morasthiten in diebus Ioatham, Achaz, Ezechiae regum Iudae, quod vidit super Samariam et Ierusalem.","2":"Audite, populi omnes, et attendat terra et plenitudo eius; et sit Dominus Deus vobis in testem, Dominus de templo sancto suo.","3":"Quia ecce Dominus egreditur de loco suo et descendet et calcabit super excelsa terrae;","4":"et liquescent montes subtus eum, et valles scindentur sicut cera a facie ignis, sicut aquae, quae decurrunt in praeceps.","5":"In scelere Iacob omne istud et in peccatis domus Israel. Quod scelus Iacob? Nonne Samaria? Et quae excelsa Iudae? Nonne Ierusalem?","6":"Et ponam Samariam in acervum lapidum, in agrum, ubi plantatur vinea; et detraham in vallem lapides eius et fundamenta eius revelabo.","7":"Et omnia sculptilia eius concidentur, et omnes mercedes eius comburentur igne, et omnia idola eius ponam in perditionem, quia de mercedibus meretricis congregata sunt et usque ad mercedem meretricis revertentur.","8":"Super hoc plangam et ululabo; vadam spoliatus et nudus, faciam planctum velut thoum et luctum quasi struthionum,","9":"quia desperata est plaga eius, quia venit usque ad Iudam, tetigit portam populi mei usque ad Ierusalem.","10":"In Geth nolite annuntiare, lacrimis ne ploretis, in Bethleaphra in pulvere volutamini.","11":"Et transite vobis, habitatores Saphir, confusi ignominia; non sunt egressi habitatores Saanan. Planctus Bethesel auferet a vobis mansionem suam.","12":"Profecto trement de bono habitatores Maroth, quia descendit malum a Domino in portam Ierusalem.","13":"Iungite quadrigae equos, habitatores Lachis; principium peccati est filiae Sion, quia in te inventa sunt scelera Israel.","14":"Propterea dabis dimissionem super Moresethgeth. Domus Achzib in deceptionem regibus Israel.","15":"Adhuc expugnatorem adducam tibi, quae habitas in Maresa; usque Odollam veniet gloria Israel.","16":"Decalvare et tondere super filios deliciarum tuarum; dilata calvitium tuum sicut aquila, quoniam captivi ducti sunt ex te."}},"2":{"verses":{"1":"Vae, qui cogitant iniquitatem et operantur malum in cubilibus suis! In luce matutina faciunt illud, quoniam est in potestate manus eorum.","2":"Concupiscunt agros, et violenter tollunt, domos, et rapiunt. Et opprimunt virum et domum eius, hominem et hereditatem eius.","3":"Idcirco haec dicit Dominus: \" Ecce ego cogito super familiam istam malum, unde non auferetis colla vestra; et non ambulabitis erecti, quoniam tempus pessimum est.","4":"In die illa sumetur super vos parabola, et assumetur lamentum dicentium: \"Depopulatione vastati sumus; pars populi mei commutatur, quam nemo ei restituet; infideli regiones nostrae dividuntur\".","5":"Propter hoc non erit tibi mittens funiculum sortis in coetu Domini \".","6":"\" Ne vaticinemini! \". \" Vaticinentur, non vaticinentur de his, non cedet confusio! \".","7":"Numquid maledicta est domus Iacob? Numquid abbreviatus est spiritus Domini, aut tales sunt actiones eius? Nonne verba eius bona sunt cum eo, qui recte graditur?","8":"Vos autem contra populum meum ut adversarium consurgitis. Desuper tunica pallium tollitis ei; qui transibant fiducialiter, fiunt quasi bello capti.","9":"Mulieres populi mei eicitis de domo deliciarum suarum; a parvulis earum aufertis decorem meum in perpetuum.","10":"\" Surgite et ite, quia non habetis hic requiem! \". Propter immunditiam peribitis perditione pessima.","11":"Si esset vir vento excitatus et mendacium loqueretur: \" Vaticinabor tibi de vino et sicera \", hic esset vates populi istius.","12":"Congregatione congregabo, Iacob, totum te; in unum conducam reliquias Israel, pariter ponam illum quasi gregem in ovili, quasi pecus in medio pascuae; et tumultuabuntur a multitudine hominum.","13":"Ascendet enim pandens iter ante eos; erumpent et transibunt portam, egredientur per eam. Et transibit rex eorum coram eis, et Dominus in capite eorum."}},"3":{"verses":{"1":"Et dixi: \" Audite, principes Iacob et duces domus Israel: Numquid non vestrum est scire iudicium? \".","2":"Sed odio habetis bonum et diligitis malum. Violenter tollitis pelles eorum desuper eos et carnem eorum desuper ossibus eorum.","3":"Qui comedunt carnem populi mei et pellem eorum desuper excoriant; et ossa eorum confringunt et secant sicut carnem assam in lebete et quasi carnem in medio ollae.","4":"Tunc clamabunt ad Dominum, et non exaudiet eos et abscondet faciem suam ab eis in tempore illo, sicut pessima fecerunt opera sua.","5":"Haec dicit Dominus super prophetas, qui seducunt populum meum, qui cum habent, quid mordeant dentibus suis, praedicant pacem; et, si quis non dederit in ore eorum quippiam, sanctificant super eum proelium.","6":"Propterea nox vobis sine visione erit, et tenebrae vobis sine divinatione; et occumbet sol super prophetas, et obtenebrabitur super eos dies.","7":"Et confundentur videntes, et confundentur divini, et operient labia sua omnes, quia non est responsum Dei.","8":"Verumtamen ego repletus sum fortitudine spiritus Domini, iudicio et virtute, ut annuntiem Iacob scelus suum et Israel peccatum suum.","9":"Audite hoc, principes domus Iacob et iudices domus Israel, qui abominamini iudicium et omnia recta pervertitis,","10":"qui aedificatis Sion in sanguinibus et Ierusalem in iniquitate.","11":"Principes eius in muneribus iudicant, et sacerdotes eius in mercede docent, et prophetae eius in pecunia divinant; et super Dominum requiescunt dicentes: \" Numquid non Dominus in medio nostrum? Non venient super nos mala \".","12":"Propter hoc causa vestri Sion quasi ager arabitur, et Ierusalem quasi acervus lapidum erit, et mons templi in excelsa silvarum."}},"4":{"verses":{"1":"Et erit in novissimis diebus: Erit mons domus Domini praeparatus in vertice montium et sublimis super colles; et fluent ad eum populi.","2":"Et properabunt gentes multae et dicent: \" Venite, ascendamus ad montem Domini et ad domum Dei Iacob, et docebit nos de viis suis, et ibimus in semitis eius \"; quia de Sion egredietur lex, et verbum Domini de Ierusalem.","3":"Et iudicabit inter populos multos et decernet gentibus fortibus usque in longinquum; et concident gladios suos in vomeres et hastas suas in falces; non sumet gens adversus gentem gladium, et non discent ultra belligerare.","4":"Et sedebit unusquisque subtus vitem suam et subtus ficum suam, et non erit qui deterreat; quia os Domini exercituum locutum est.","5":"Quia omnes populi ambulabunt unusquisque in nomine dei sui; nos autem ambulabimus in nomine Domini Dei nostri in aeternum et ultra.","6":"\" In die illa, dicit Dominus, congregabo claudicantem, et eam, quam eieceram, colligam et quam afflixeram;","7":"et ponam claudicantem in reliquias et eam, quae laboraverat, in gentem robustam \". Et regnabit Dominus super eos in monte Sion ex hoc nunc et usque in aeternum.","8":"Et tu, turris gregis, collis filiae Sion, usque ad te veniet et perveniet potestas prima, regnum filiae Ierusalem.","9":"Nunc quare clamas clamore magno? Numquid rex non est in te, aut consiliarius tuus periit, quia comprehendit te dolor sicut parturientem?","10":"Dole et satage, filia Sion, quasi parturiens; quia nunc egredieris de civitate et habitabis in campo et venies usque ad Babylonem; ibi liberaberis, ibi redimet te Dominus de manu inimicorum tuorum.","11":"Nunc autem congregatae sunt super te gentes multae, quae dicunt: \"Profanetur, et aspiciat in Sion oculus noster \".","12":"Ipsi autem non cognoverunt cogitationes Domini et non intellexerunt consilium eius, quia congregavit eos quasi manipulos in area.","13":"Surge et tritura, filia Sion, quia cornu tuum ponam ferreum et ungulas tuas ponam aereas, et comminues populos multos et vovebis Domino rapinas eorum et divitias eorum Domino universae terrae.","14":"Nunc incide te, filia incisionis! Obsidionem posuerunt super nos; in virga percutiunt maxillam iudicis Israel."}},"5":{"verses":{"1":"Sed tu, Bethlehem Ephratha, parvulus in milibus Iudae, ex te mihi egredietur, qui sit dominator in Israel; et egressus eius a temporibus antiquis, a diebus aeternitatis.","2":"Propter hoc dabit eos usque ad tempus, in quo parturiens pariet; et reliquiae fratrum eius convertentur ad filios Israel.","3":"Et stabit et pascet in fortitudine Domini, in sublimitate nominis Domini Dei sui; et habitabunt secure, quia nunc magnus erit usque ad terminos terrae,","4":"et erit iste pax. Assyrius cum venerit in terram nostram et quando calcaverit in domibus nostris, suscitabimus super eum septem pastores et octo primates hominum.","5":"Et pascent terram Assyriae in gladio et terram Nemrod in lanceis; et liberabit ab Assyrio, cum venerit in terram nostram et cum calcaverit in finibus nostris.","6":"Et erunt reliquiae Iacob in medio populorum multorum quasi ros a Domino et quasi imbres super herbam, quae non exspectat virum et non praestolatur filios homi num.","7":"Et erunt reliquiae Iacob in gentibus, in medio populorum multorum, quasi leo in iumentis silvarum et quasi catulus leonis in gregibus pecorum; qui cum transierit et conculcaverit et ceperit, non est qui eruat.","8":"Exaltabitur manus tua super hostes tuos, et omnes inimici tui interibunt.","9":"\"Et erit in die illa, dicit Dominus, auferam equos tuos de medio tui et disperdam quadrigas tuas","10":"et perdam civitates terrae tuae et destruam omnes munitiones tuas.","11":"Et auferam veneficia de manu tua, et divini non erunt in te.","12":"Et perire faciam sculptilia tua et lapides tuos de medio tui, et non adorabis ultra opera manuum tuarum;","13":"et evellam palos tuos de medio tui et conteram idola tua.","14":"Et faciam in furore et in indignatione ultionem in omnibus gentibus, quae non audierunt \"."}},"6":{"verses":{"1":"Audite, quae Dominus loqui tur: \" Surge, contende iudicio coram montibus, et audiant colles vocem tuam \".","2":"Audite, montes, iudicium Domini, et auscultate, fundamenta terrae; quia iudicium Domini cum populo suo, et cum Israel iudicio contendit.","3":"\" Popule meus, quid feci tibi et quid molestus fui tibi? Responde mihi.","4":"Ego eduxi te de terra Aegypti et de domo servientium liberavi te et misi ante faciem tuam Moysen et Aaron et Mariam.","5":"Popule meus, memento, quaeso, quid cogitaverit Balac rex Moab, et quid responderit ei Balaam filius Beor, de Settim usque ad Galgalam, ut cognoscas iustitias Domini \".","6":"\" Quid dignum offeram Domino, dum curvo genu Deo excelso? Numquid offeram ei holocautomata et vitulos anniculos?","7":"Numquid placebunt Domino milia arietum, multa milia torrentium olei? Numquid dabo primogenitum meum pro scelere meo, fructum ventris mei pro peccato animae meae?\".","8":"Indicatum est tibi, o homo, quid sit bonum, et quid Dominus quaerat a te: utique facere iudicium et diligere caritatem et sollicitum ambulare cum Deo tuo.","9":"Vox Domini ad civitatem clamat - et sapientia est timere nomen tuum -: \" Audite, tribus et coetus civitatis!","10":"Numquid tolerabo batum iniquum et ephi minus maledictum?","11":"Numquid iustificabo stateram impiam et saccelli pondera dolosa?","12":"Quia divites eius repleti sunt iniquitate, et habitantes in ea loquebantur mendacium, et lingua eorum fraudulenta in ore eorum.","13":"Ego ergo coepi percutere te perditione super peccatis tuis.","14":"Tu comedes et non saturaberis, et sordes tuae in medio tui. Tu removebis et non salvabis; et, quos salvaveris, in gladium dabo.","15":"Tu seminabis et non metes, tu calcabis olivam et non ungeris oleo, mustum et non bibes vinum.","16":"Custodisti praecepta Amri et omne opus domus Achab; et ambulasti in voluntatibus eorum, ut darem te in perditionem et habitantes tuos in sibilum: et opprobrium populorum portabitis \"."}},"7":{"verses":{"1":"Vae mihi, quia factum est mihi sicut congregata messe, sicut collecta vindemia! Non est botrus ad comedendum, nec praecoqua ficus, quam desideravit anima mea.","2":"Periit pius de terra, et rectus in hominibus non est; omnes in sanguine insidiantur, vir fratrem suum rete venatur.","3":"Ad malum manus eorum paratae sunt; princeps postulat, et iudex est pro mercede, et magnus manifestat desiderium animae suae; vae eis, qui pervertunt illud!","4":"Qui optimus in eis, est quasi paliurus, et, qui rectus, quasi spina de saepe; dies speculatorum tuorum, visitatio tua venit: nunc erit confusio eorum.","5":"Nolite credere amico, nolite confidere in proximo; ab ea, quae dormit in sinu tuo, custodi claustra oris tui;","6":"quia filius contumeliam facit patri, filia consurgit adversus matrem suam, nurus adversus socrum suam: inimici hominis domestici eius.","7":"Ego autem ad Dominum aspiciam, exspectabo Deum salvatorem meum; audiet me Deus meus.","8":"Ne laeteris, inimica mea, super me quia cecidi: consurgam; cum sedeo in tenebris, Dominus lux mea est.","9":"Iram Domini porto, quoniam peccavi ei, donec iudicet causam meam et faciat iudicium meum; educet me in lucem, videbo iustitiam eius.","10":"Et aspiciet inimica mea et operietur confusione, quae dicit ad me: \" Ubi est Dominus Deus tuus? \". Oculi mei videbunt in eam; nunc erit in conculcationem ut lutum platearum.","11":"Dies veniet ut aedificentur maceriae tuae; in die illa dilatabuntur fines tui.","12":"In die illa usque ad te venient habitantes ab Assyria usque ad Aegyptum et ab Aegypto usque ad flumen et a mari usque ad mare et a monte usque ad montem.","13":"Terra autem erit in desolationem propter habitatores suos et propter fructum operum eorum.","14":"Pasce populum tuum in virga tua, gregem hereditatis tuae, habitantes solos in saltu, in medio hortorum; pascantur Basan et Galaad iuxta dies antiquos.","15":"Secundum dies egressionis tuae de terra Aegypti ostende nobis mirabilia.","16":"Videbunt gentes et confundentur super omni fortitudine sua, ponent manum super os, aures eorum surdae erunt;","17":"lingent pulverem sicut serpens, velut reptilia terrae. Trementes exibunt de aedibus suis \" ad Dominum Deum nostrum \" formidabunt et timebunt te.","18":"Quis Deus similis tui, qui aufers iniquitatem et transis peccatum reliquiarum hereditatis tuae? Non servat in aeternum furorem suum, quoniam volens misericordiam est.","19":"Revertetur et miserebitur nostri, calcabit iniquitates nostras et proiciet in profundum maris omnia peccata nostra.","20":"Dabis veritatem Iacob, misericordiam Abraham, quae iurasti patribus nostris a diebus antiquis."}}}}