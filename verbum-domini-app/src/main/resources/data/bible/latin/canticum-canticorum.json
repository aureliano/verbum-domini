{"book":"canticum-canticorum","chapters":{"1":{"verses":{"1":"Canticum Canticorum Salomonis.","2":"Osculetur me osculo oris sui! Nam meliores sunt amores tui vino:","3":"in fragrantiam unguentorum tuorum optimorum. Oleum effusum nomen tuum; ideo adulescentulae dilexerunt te.","4":"Trahe me post te. Curramus! Introducat me rex in cellaria sua; exsultemus et laetemur in te memores amorum tuorum super vinum; recte diligunt te.","5":"Nigra sum sed formosa, filiae Ierusalem, sicut tabernacula Cedar, sicut pelles Salma.","6":"Nolite me considerare quod fusca sim, quia decoloravit me sol. Filii matris meae irati sunt mihi; posuerunt me custodem in vineis, vineam meam non custodivi.","7":"Indica mihi, tu, quem diligit anima mea, ubi pascas, ubi cubes in meridie, ne vagari incipiam post greges sodalium tuorum.","8":"Si ignoras, o pulcherrima inter mulieres, egredere et abi post vestigia gregum et pasce haedos tuos iuxta tabernacula pastorum.","9":"Equae in curribus pharaonis assimilavi te, amica mea.","10":"Pulchrae sunt genae tuae inter inaures, collum tuum inter monilia.","11":"Inaures aureas faciemus tibi vermiculatas argento.","12":"Dum esset rex in accubitu suo, nardus mea dedit odorem suum.","13":"Fasciculus myrrhae dilectus meus mihi, qui inter ubera mea commoratur.","14":"Botrus cypri dilectus meus mihi in vineis Engaddi.","15":"Ecce tu pulchra es, amica mea, ecce tu pulchra es: oculi tui columbarum.","16":"Ecce tu pulcher es, dilecte mi, et decorus. Lectulus noster floridus,","17":"tigna domorum nostrarum cedrina, laquearia nostra cupressina."}},"2":{"verses":{"1":"Ego flos campi et lilium convallium.","2":"Sicut lilium inter spinas, sic amica mea inter filias.","3":"Sicut malus inter ligna silvarum, sic dilectus meus inter filios. Sub umbra illius, quem desideraveram, sedi, et fructus eius dulcis gutturi meo.","4":"Introduxit me in cellam vinariam, et vexillum eius super me est caritas.","5":"Fulcite me uvarum placentis, stipate me malis, quia amore langueo.","6":"Laeva eius sub capite meo, et dextera illius amplexatur me.","7":"Adiuro vos, filiae Ierusalem, per capreas cervasque camporum, ne suscitetis neque evigilare faciatis dilectam, quoadusque ipsa velit.","8":"Vox dilecti mei! Ecce iste venit saliens in montibus, transiliens colles.","9":"Similis est dilectus meus capreae hinnuloque cervorum. En ipse stat post parietem nostrum respiciens per fenestras, prospiciens per cancellos.","10":"En dilectus meus loquitur mihi: \" Surge, amica mea, columba mea, formosa mea, et veni.","11":"Iam enim hiems transiit, imber abiit et recessit.","12":"Flores apparuerunt in terra, tempus putationis advenit; vox turturis audita est in terra nostra,","13":"ficus protulit grossos suos, vineae florentes dederunt odorem suum; surge, amica mea, speciosa mea, et veni,","14":"columba mea, in foraminibus petrae, in caverna abrupta. Ostende mihi faciem tuam, sonet vox tua in auribus meis; vox enim tua dulcis, et facies tua decora \".","15":"Capite nobis vulpes, vulpes parvulas, quae demoliuntur vineas, nam vineae nostrae florescunt.","16":"Dilectus meus mihi, et ego illi, qui pascitur inter lilia,","17":"antequam aspiret dies, et festinent umbrae. Revertere; similis esto, dilecte mi, capreae hinnuloque cervorum super montes Bether."}},"3":{"verses":{"1":"In lectulo meo per noctes quaesivi, quem diligit anima mea; quaesivi illum et non inveni.","2":"\" Surgam et circuibo civitatem; per vicos et plateas quaeram, quem diligit anima mea\". Quaesivi illum et non inveni.","3":"Invenerunt me vigiles, qui circumeunt civitatem: \" Num, quem diligit anima mea, vidistis? \".","4":"Paululum cum pertransissem eos, inveni, quem diligit anima mea; tenui eum nec dimittam, donec introducam illum in domum matris meae et in cubiculum genetricis meae.","5":"Adiuro vos, filiae Ierusalem, per capreas cervasque camporum, ne suscitetis neque evigilare faciatis dilectam, donec ipsa velit.","6":"Quid hoc, quod ascendit per desertum sicut virgula fumi, aromatizans tus et myrrham et universum pulverem pigmentarii?","7":"En lectulum Salomonis. Sexaginta fortes ambiunt illum ex fortissimis Israel,","8":"omnes tenentes gladios et ad bella doctissimi, uniuscuiusque ensis super femur suum propter timores nocturnos.","9":"Ferculum fecit sibi rex Salomon de lignis Libani;","10":"columnas eius fecit argenteas, reclinatorium aureum, sedile purpureum: medium eius stratum ebeneum. Filiae Ierusalem,","11":"egredimini et videte, filiae Sion, regem Salomonem in diademate, quo coronavit illum mater sua in die desponsationis illius et in die laetitiae cordis eius."}},"4":{"verses":{"1":"Quam pulchra es, amica mea, quam pulchra es: oculi tui columbarum per velamen tuum. Capilli tui sicut grex caprarum, quae descenderunt de monte Galaad;","2":"dentes tui sicut grex tonsarum, quae ascenderunt de lavacro: omnes gemellis fetibus, et sterilis non est inter eas.","3":"Sicut vitta coccinea labia tua, et eloquium tuum dulce; sicut fragmen mali punici, ita genae tuae per velamen tuum.","4":"Sicut turris David collum tuum, quae aedificata est cum propugnaculis: mille clipei pendent ex ea, omnis armatura fortium.","5":"Duo ubera tua sicut duo hinnuli, capreae gemelli, qui pascuntur in liliis.","6":"Antequam aspiret dies, et festinent umbrae, vadam ad montem myrrhae et ad collem turis.","7":"Tota pulchra es, amica mea, et macula non est in te.","8":"Veni de Libano, sponsa, veni de Libano, ingredere; respice de capite Amana, de vertice Sanir et Hermon, de cubilibus leonum, de montibus pardorum.","9":"Vulnerasti cor meum, soror mea, sponsa, vulnerasti cor meum in uno oculorum tuorum et in uno monili torquis tui.","10":"Quam pulchri sunt amores tui, soror, mea sponsa; meliores sunt amores tui vino, et odor unguentorum tuorum super omnia aromata.","11":"Favus distillans labia tua, sponsa; mel et lac sub lingua tua, et odor vestimentorum tuorum sicut odor Libani.","12":"Hortus conclusus, soror mea, sponsa, hortus conclusus, fons signatus;","13":"propagines tuae paradisus malorum punicorum cum optimis fructibus, cypri cum nardo.","14":"Nardus et crocus, fistula et cinnamomum cum universis lignis turiferis, myrrha et aloe cum omnibus primis unguentis.","15":"Fons hortorum, puteus aquarum viventium, quae fluunt impetu de Libano.","16":"Surge, aquilo, et veni, auster; perfla hortum meum, et fluant aromata illius."}},"5":{"verses":{"1":"Veniat dilectus meus in hortum suum et comedat fructus eius optimos. Veni in hortum meum, soror mea, sponsa; messui myrrham meam cum aromatibus meis, comedi favum cum melle, bibi vinum cum lacte meo. Comedite, amici, et bibite et inebriamini, carissimi.","2":"Ego dormio, et cor meum vigilat. Vox dilecti mei pulsantis: \" Aperi mihi, soror mea, amica mea, columba mea, immaculata mea, quia caput meum plenum est rore, et cincinni mei guttis noctium \".","3":"\" Exspoliavi me tunica mea, quomodo induar illa? Lavi pedes meos, quomodo inquinabo illos?\".","4":"Dilectus meus misit manum suam per foramen, et venter meus ilico intremuit.","5":"Surrexi, ut aperirem dilecto meo; manus meae stillaverunt myrrham, et digiti mei pleni myrrha probatissima super ansam pessuli.","6":"Aperui dilecto meo; at ille declinaverat atque transierat. Anima mea liquefacta est, quia discesserat. Quaesivi et non inveni illum; vocavi, et non respondit mihi.","7":"Invenerunt me custodes, qui circumeunt civitatem; percusserunt me et vulneraverunt me, tulerunt pallium meum mihi custodes murorum.","8":"Adiuro vos, filiae Ierusalem: si inveneritis dilectum meum, quid nuntietis ei? \" Quia amore langueo \".","9":"Quid est dilecto tuo prae ceteris, o pulcherrima mulierum? Quid est dilecto tuo prae ceteris, quia sic adiurasti nos?","10":"Dilectus meus candidus et rubicundus dignoscitur ex milibus.","11":"Caput eius aurum optimum, cincinni eius sicut racemi palmarum, nigri quasi corvus.","12":"Oculi eius sicut columbae super rivulos aquarum, quae lacte sunt lotae et resident iuxta fluenta plenissima.","13":"Genae illius sicut areolae aromatum, turriculae unguentorum; labia eius lilia distillantia myrrham primam.","14":"Manus illius tornatiles aureae, plenae hyacinthis; venter eius opus eburneum distinctum sapphiris.","15":"Crura illius columnae marmoreae, quae fundatae sunt super bases aureas; species eius ut Libani, electus ut cedri.","16":"Guttur illius suavissimum, et totus desiderabilis. Talis est dilectus meus, et ipse est amicus meus, filiae Ierusalem."}},"6":{"verses":{"1":"Quo abiit dilectus tuus, o pulcherrima mulierum? Quo declinavit dilectus tuus, et quaeremus eum tecum?","2":"Dilectus meus descendit in hortum suum ad areolam aromatum, ut pascatur in hortis et lilia colligat.","3":"Ego dilecto meo, et dilectus meus mihi, qui pascitur inter lilia.","4":"Pulchra es, amica mea, sicut Thersa, decora sicut Ierusalem, terribilis ut castrorum acies ordinata.","5":"Averte oculos tuos a me, quia ipsi me conturbant. Capilli tui sicut grex caprarum, quae descenderunt de Galaad.","6":"Dentes tui sicut grex ovium, quae ascenderunt de lavacro: omnes gemellis fetibus, et sterilis non est in eis.","7":"Sicut fragmen mali punici, sic genae tuae per velamen tuum.","8":"Sexaginta sunt reginae, et octoginta concubinae, et adulescentularum non est numerus;","9":"una est columba mea, perfecta mea, una est matri suae, electa genetrici suae. Viderunt eam filiae et beatissimam praedicaverunt; reginae et concubinae, et laudaverunt eam:","10":"\" Quae est ista, quae progreditur quasi aurora consurgens, pulchra ut luna, electa ut sol, terribilis ut castrorum acies ordinata? \".","11":"Descendi in hortum nucum, ut viderem poma convallium et inspicerem, si floruisset vinea, et germinassent mala punica.","12":"Non advertit animus meus, cum posuit me in quadrigas principis populi mei."}},"7":{"verses":{"1":"Convertere, convertere, Sula mitis; convertere, convertere, ut intueamur te. Quid aspicitis in Sulamitem, cum saltat inter binos choros?","2":"Quam pulchri sunt pedes tui in calceamentis, filia principis! Flexurae femorum tuorum sicut monilia, quae fabricata sunt manu artificis.","3":"Gremium tuum crater tornatilis: numquam indigeat vino mixto; venter tuus sicut acervus tritici vallatus liliis.","4":"Duo ubera tua sicut duo hinnuli, gemelli capreae,","5":"collum tuum sicut turris eburnea. Oculi tui sicut piscinae in Hesebon, quae sunt ad portam Bathrabbim; nasus tuus sicut turris Libani, quae respicit contra Damascum.","6":"Caput tuum ut Carmelus, et comae capitis tui sicut purpura; rex vincitur cincinnis.","7":"Quam pulchra es et quam decora, carissima, in deliciis!","8":"Statura tua assimilata est palmae, et ubera tua botris.","9":"Dixi: \" Ascendam in palmam et apprehendam fructus eius \". Et erunt ubera tua sicut botri vineae, et odor oris tui sicut malorum.","10":"Guttur tuum sicut vinum optimum, dignum dilecto meo ad potandum, labiisque et dentibus illius ad ruminandum.","11":"Ego dilecto meo, et ad me appetitus eius.","12":"Veni, dilecte mi, egrediamur in agrum, commoremur in villis;","13":"mane properabimus ad vineas, videbimus; si floruit vinea, si flores aperiuntur, si floruerunt mala punica; ibi dabo tibi amores meos.","14":"Mandragorae dederunt odorem; in portis nostris omnia poma optima, nova et vetera, dilecte mi, servavi tibi."}},"8":{"verses":{"1":"Quis mihi det te fratrem meum, sugentem ubera matris meae, ut inveniam te foris et deosculer te, et iam me nemo despiciat?","2":"Apprehenderem te et ducerem in domum matris meae; ibi me doceres, et darem tibi poculum ex vino condito et mustum malorum granatorum meorum.","3":"Laeva eius sub capite meo, et dextera illius amplexatur me.","4":"Adiuro vos, filiae Ierusalem, ne suscitetis neque evigilare faciatis dilectam, donec ipsa velit.","5":"Quae est ista, quae ascendit de deserto innixa super dilectum suum? Sub arbore malo suscitavi te; ibi parturivit te mater tua, ibi parturivit te genetrix tua.","6":"Pone me ut signaculum super cor tuum, ut signaculum super brachium tuum, quia fortis est ut mors dilectio, dura sicut infernus aemulatio; lampades eius lampades ignis atque flammae divinae.","7":"Aquae multae non potuerunt exstinguere caritatem, nec flumina obruent illam; si dederit homo omnem substantiam domus suae pro dilectione, quasi nihil despicient eum.","8":"Soror nostra parva et ubera non habet; quid faciemus sorori nostrae in die, quando alloquenda est?","9":"Si murus est, aedificemus super eum propugnacula argentea; si ostium est, compingamus illud tabulis cedrinis.","10":"Ego murus, et ubera mea sicut turris; ex quo facta sum coram eo quasi pacem reperiens.","11":"Vinea fuit Salomoni in Baalhamon. Tradidit eam custodibus; vir affert pro fructu eius mille argenteos.","12":"Vinea mea coram me est; mille tibi, Salomon, et ducenti his, qui custodiunt fructus eius.","13":"Quae habitas in hortis, amici auscultant, fac me audire vocem tuam.","14":"Fuge, dilecte mi, et assimilare capreae hinnuloque cervorum super montes aromatum."}}}}